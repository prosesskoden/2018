a) Omfatter elektrokjemisk realkalisering, elektrokjemisk kloriduttrekk og referansefelt,
Nødvendig mekanisk reparasjon av betong inngår i prosess 88.22. Overflatebehandling inngår i prosess 88.27.
Kortslutningskontroll, kontroll av armeringskontinuitet og etablering av armeringskontinuitet dekkes av prosessene 88.2621, 88.2622 og 86.2623.

b) Det skal ikke benyttes brannfarlige materialer.
Anodematerialet skal være ledende. Som anodemateriale benyttes titannett belagt med platinametall-oksider. Maskevidden på nettet skal være slik at fibermassen er sikret god kontakt med hele betongoverflaten.
Ledere skal være av materialer som kan motstå de fysiske og kjemiske påvirkningene de utsettes for. Kablenes tverrsnitt skal tilpasses feltstørrelse og strømmengde.
Instrumenter for måling av elektrisk motstand, for bestemmelse av armeringskontinuitet og elektrisk motstand mellom anode og armering, skal være høyohmige med en inngangsimpedans større enn 10 megaohm.

c) Innstøpt stål skal være i kontakt med armeringen eller isoleres for å unngå korrosjon på det innstøpte stålet.
Betongflatene deles inn i ulike behandlingsfelt. Armeringstettheten (ståloverflate/betongoverflate, mm2/m2) i hvert behandlingsfelt bør være homogen over feltet, og ulike behandlingsfelt som tilkobles samme strømforsyning bør ha tilnærmet lik armeringstetthet.
Det skal etableres tilstrekkelig antall ledningskontakter til armeringen, minimum to koblingspunkter for hvert behandlingsfelt og minst ett koblingspunkt for hver 50 m2 betongoverflate. Kontaktpunkter sveises eller skrus med selvgjengende skruer til armeringen. Kontaktpunkter isoleres med et ikke-ledende materiale, for eksempel epoksy.
Elektrodenettet skal monteres med tilstrekkelig avstand (minimum 15 mm ved bruk av fibermasse og nett) til betongoverflaten, for å sikre tilfredsstillende kontakt mellom elektrolytt og betongoverflate. Nettet festes slik at funksjonen opprettholdes i hele behandlingstiden. Det er viktig at det ikke oppstår kortslutning mellom anoden og armeringen. Det skal benyttes festeanordninger i betongen som ikke resulterer i metallisk kontakt med armeringen.
Det skal være minst to koblingspunkter til elektrodenettet for hvert behandlingsfelt og minst ett koblingspunkt for hver 10 m2 elektrodenett. Koblingspunktene skal ikke være i kontakt med elektrolytten. Fibermassen skal fjernes i området rundt koblingspunktene.
Elektrolytten skal omhylle hele anoden og dekke hele betongoverflaten slik at det oppnås god kontakt til betongen.
I perioder med direkte sollys kombinert med vind, skal det settes i verk tiltak for å unngå uttørking av elektrolytten.
Tilkobling av strøm skal skje feltvis og under nøye kontroll. Før tilkobling av hvert felt, skal det ved måling av motstand mellom armering og elektrodenett kontrolleres at det ikke er elektrisk kontakt (kortslutning). Ved oppstart skal spenningen reguleres slik at strømtettheten innen hvert avsnitt er ca. 1 A/m2 armeringsoverflate. Når sluttkriteriet er oppnådd, avsluttes prosessen.
Hull/sår etter ledninger til armeringen, festepunkter og uttak av prøver skal repareres/tettes etter avsluttet prosess med mørtel og behandles slik at overflaten får tilnærmet samme struktur som betongoverflaten forøvrig.
Utfelte korrosjonsprodukter fra anoden, krystallinske utfellinger eller gjenværende elektrolytt, skal fjernes fra betongoverflaten.
Likestrømsgeneratoren skal være utilgjengelig for uvedkommende under hele arbeidet.

x) Mengden måles som behandlet flate. Enhet: m2

