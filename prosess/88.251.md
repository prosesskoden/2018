a) Omfatter elektrokjemisk realkalisering. Følgende arbeidsoperasjoner inngår
-  avmerking av steder på betongoverflaten for uttak av borkjerner
-  montering av elektrodenett
-  installasjon av reservoar og elektrolytt
-  fukting med elektrolytt
-  tilkobling av strøm
-  justering og kontroll av strøm/spenning
-  testing av pH
-  frakobling av strøm
-  fjerning av elektrodenett og elektrolytt
-  rengjøring av betongoverflaten etter fjerning av elektrodenett og elektrolytt
-  etterarbeider
-  dokumentasjon

b) Som elektrolytisk løsning benyttes vanligvis vann tilsatt karbonat som blandes inn i en fibermasse. Karbonatløsningen skal være som angitt i *den spesielle beskrivelsen*.
For øvrige krav til materialer vises til CEN/TS 14038-1 og *den spesielle beskrivelsen*.

c) Elektrolytten skal hele tiden inneholde så mye elektrolytisk løsning at betongoverflaten holdes fuktig.
Under prosesstiden tas det ut borkjerner for å kontrollere pH-nivået i betongen. I tillegg skal total strømleveranse registreres kontinuerlig. Når prøvene og målingene viser at kriteriet for oppnådd realkalisering er oppfylt, avsluttes prosessen, og prøving for dokumentasjon av sluttkriteriet loggføres.
Dokumentasjon av førtilstand
Før realkaliseringsprosessen settes i gang, skal det tas ut spesifisert antall borkjerner for å dokumentere førtilstanden. Borkjernene tas omtrent 10 mm fra armeringsjern. Det benyttes 20 - 30 mm tørrkjernebor. Kjernene skal være så lange at de inneholder ukarbonatisert betong. Kjernene splittes i to deler i lengderetningen. Støvet blåses bort. Bruddflaten påføres fenolftaleinløsning (1g fenolftaleinpulver i blanding 500/500 ml vann/etanol) og karbonatiseringsdybden måles. Lokalitet for borkjerner og tilhørende karbonatiseringsdybde loggføres. Borehullene fylles midlertidig med elastisk fugemasse. Lokalisering og omfang av prøvesteder skal være som angitt i *den spesielle beskrivelsen*.
Kriterium for og dokumentasjon av oppnådd realkalisering
Realkalisering av betong med portlandsement anses oppnådd dersom total strømleveranse er minimum 200 Ah/m2 armeringsoverflate.
I tillegg til dokumentasjon av total strømleveranse skal det bores ut kjerner for splitting og påføring av fenolftaleinløsning, samt gjøres opphugninger til armering for visuell inspeksjon.
Borkjernene (20 - 30 mm tørrkjernebor) skal tas i umiddelbar nærhet av de stedene som ble benyttet for å dokumentere førtilstanden, med samme avstand til armeringen og i samme dybde. Kjernene splittes i to deler i lengderetningen. Støvet blåses bort og flatene påføres fenoltaleinløsning. Splittflatene skal vise en kraftig rødfarge over hele snittflaten.
Opphugginger til armering skal dokumentere at armeringsoverflaten er sort på grunn av dannelse av mørk magnetitt.
Lokalisering og omfang av prøver og opphugginger skal være som angitt i *den spesielle beskrivelsen*.
For øvrige krav vises til CEN/TS 14038-1 og *den spesielle beskrivelsen*.

e) Det vises til CEN/TS 14038-1 og *den spesielle beskrivelsen*.

x) Mengden måles som areal realkalisert flate. Ved beregning av nettoareal skal åpninger og utsparinger som enkeltvis er mindre enn 0,5 m2 ikke trekkes fra. Enhet: m2

