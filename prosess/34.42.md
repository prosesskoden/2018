a) Omfatter levering og alle arbeider for etablering av komplett hvelv eller veggelementer av lettbetong, membran, fundamenter inklusiv bakstøp mot berg, bolter, festemidler, fugemateriale mv., inkl. nødvendig prosjektering og utarbeidelse av tilhørende dokumentasjon. Armering i henhold til godkjente beregninger og tegninger godtgjøres i tillegg og er medtatt i prosess 34.43.

b) Materialer skal være i samsvar med NS-EN 206+NA. Det tillates brukt sement med ekstra høy tidligfasthet type CEM I 42,5 RR i samsvar med NS 3086. Sementmengden skal være minimum 400 kg/m3 og silikadosering 4-8 % av sementvekten. Mengde av tilsetningsstoffer tilpasses ved prøveblandinger. Betongen skal tilsettes 2 kg/m3 monofilament polypropylenfibre med tykkelse ca. 18 mikrometer og lengde ca. 6 mm. Fibrene skal ved produksjon være overflatebehandlet for bedre dispergering og redusert vannbehov.
Det skal benyttes en blanding av naturlig tilslag som ikke er alkalireaktivt og et lett tilslag. Naturlig tilslag sand 0/4 mm, eventuelt 0/8 mm. Lett tilslag av ekspandert leire eller leirskifer i to eller flere fraksjoner. Alternativt kan det benyttes tilslag av skumglass. Innhold av svovelforbindelser uttrykt som SO3-ekvivalenter skal være mindre enn 0,8 %.
Fasthetsklasse LB 12, densitet ca. 1300 - 1400 kg/m3, men ikke over 1450 kg/m3. Membranherdner påføres umiddelbart etter avforming.
Det skal benyttes bolter og festedetaljer av rustfritt stål med krav som angitt i håndbok N500 Vegtunneler kap. 7.4.3, alternativt bolter og festedetaljer av kvalitet B500NC.
Som membran skal det benyttes type I iht. håndbok N500 Vegtunneler når membranen er lagt oppå hvelv, type III når membranen er opphengt i bolter.

c) Som grunnlag for elementproduksjonen skal det utarbeides en elementplan med oversikt over ulike elementer for aktuelle tverrsnitt, tverrsnittsendringer, tilpasningselementer ved nisjer etc..
Entreprenøren skal i god tid før produksjon av elementene starter framlegge dokumentasjon for byggherren.
Bolter skal være fullt innstøpte og utføres iht. prosess 33.2. Bolter skal ha forankringslengde min. 1,0 m i stabilitetssikret berg.
All skjøting av membranen skal skje ved varmsveising med dobbelt sveis. Membranen skal ha en seksjonering som angitt i *den spesielle beskrivelsen*.

d) Toleranse for tykkelse av veggelementer er -0 / +10 mm. Toleranse for montasje som angitt i håndbok N500 Vegtunneler.

e) Utstøping skal tilfredsstille kravene i utførelsesklasse 2 iht. NS-EN 13670+NA.
Tetthetskontroll av sveis i membranen skal utføres med trykkluftprøving. Testtrykket skal være ca. 1 bar pr. mm tykkelse. Trykkfallet etter 10 minutter skal være mindre enn 15%.
Kontroll av innstøpte bolter skal utføres ved at en ser at det kommer ut mørtel under plata som en utførelseskontroll i tillegg til dokumentert forbruk og riktig boltemørtel. Hver bolt skal merkes at den er gyst.

x) Mengden måles som prosjektert areal målt på trafikksiden av elementene over overkant fundament. Fundamentene regnes som inkludert uten tillegg og måles ikke. Enhet: m2

