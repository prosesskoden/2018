a) Omfatter montering og oppspenning av tverrspent dekke. Omfatter også etterkontroll av at tilsiktet spennkraft er oppnådd umiddelbart etter oppspenning og kontroll og re-oppspenning etter ett til to år.
Omfatter også kapping av spennenhetene til riktig lengde etter oppspenning og korrosjonsbeskyttelse i henhold til *den spesielle beskrivelsen*.
Boring av hull for spennenheter og annen bearbeiding før montasje er medtatt i prosess 86.12. Levering av spennenheter og forankringsplater til tverrspente dekker er medtatt i prosess 86.115 og 86.116.

c) Buttskjøter utføres med en luftspalte på maksimalt 10 mm.
Ved vertikalkurvatur der lamellene ikke er forhåndskrummet, skal oppstikkende kanter på mer enn 10 mm i forhold til området rundt høvles ned.
Kapping og tilpasning av kreosotimpregnerte lameller etter impregnering skal unngås.
Hvis værforholdene er slik at man må utsette legging av membranen over lengre tid (for eksempel over vinteren), skal dekket beskyttes før midlertidig kjøring tillates. Dette kan gjøres ved å legge på fiberduk og et lag med grus, med et midlertidig slitelag av tre eller på annen måte etter avtale med byggherren.
Bjelker som er splittet på langs skal monteres med sagskåret opp.
Oppspenning
Entreprenøren skal varsle byggherren før oppspenning igangsettes.
Gyldige kalibreringsdokumenter for oppspenningsutstyret forelegges byggherren i god tid før oppspenningen starter.
Det skal på forhånd utarbeides en skriftlig prosedyre for oppspenningen. Denne skal, som et minimum, inneholde en beskrivelse av utstyret som brukes, oppspenningsrekkefølge, hvordan det sikres at stengene får tilsiktet kraft og hvordan dette skal verifiseres. Prosedyren forelegges byggherren i god tid før oppspenningen starter.
Spennkreftene skal kontrolleres ved avlesning av manometer eller dynamometer. Under oppspenningen føres det protokoll som minimum viser dato for når oppspenningen ble utført og avleste spennkrefter ved kontrollmålingen. Ved bruk av manometer skal protokollen også inneholde jekkens stempelareal og indre friksjon. Etter oppspenning skal byggherren motta kopi av protokollen.
Under oppspenning påvirker spennenhetene hverandre gjensidig. Det er derfor nødvendig å spenne opp i flere omganger for å sikre at spennenhetene får tilsiktet kraft. For å verifisere at spennenhetene har tilsiktet kraft skal kraften i hver enkelt enhet kontrolleres. Kontrollen gjøres etter at det området som skal kontrolleres ikke lenger påvirkes av det videre oppspenningsarbeidet. Som et minimum kan man anta en avstand på to ganger dekkebredden mellom den enheten som kontrolleres og det området der oppspenningsarbeidet ennå ikke er avsluttet.
Spennenhetene skal kappes etter at byggherren har godkjent oppspenningen. Gjenstående stuss skal ikke være kortere enn at spennkraftkontroll og ny oppspenning skal kunne foretas på et senere tidspunkt.
Etterkontroll av spennkraft etter ett til to år
Etter ett til to år skal spennkraften kontrolleres og stengene eventuelt re-oppspennes. Kontrollen utføres ved å sette på en kalibrert jekk, spenne opp til foreskrevet kraft og låse. Kontrollen utføres på samtlige spennenheter. Det skal føres protokoll for kontrollen med avlest kraft og kvittering for hver enhet som er kontrollert.

d) Det ferdig oppspente dekket skal ha en jevn form.  Følgende toleranser gjelder før legging av fuktisolering:

1) Sammensatt byggetoleranse ±30 mm

2) Overflateavvik: svanker og bulninger, oppstikkende lameller og for lavtliggende lameller og så videre
- målelengde 1 m:  ±5 mm
- målelengde 3 m:  ±8 mm

Maksimalt avvik fra riktig høydeforskjell målt innen 20 m: ±15 mm
Spennkraften skal ikke ha et større avvik fra tilsiktet spennkraft enn ±2,5 %.

x) Mengden måles som prosjektert areal. Enhet: m2

