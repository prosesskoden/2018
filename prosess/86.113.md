a) Omfatter levering av skruer, bolter, gjengestenger, stag, dybler, slisseplater og beslag til bruk i trekonstruksjoner. For større leddkonstruksjoner og lignende av stål henvises det til prosess 85 selv om disse er forsynt med slisseplater.
Spennsystemer og forankringsplater til tverrspente dekker inngår i prosess 86.115 og 86.116.

b) Forbindelsesmidler i stål skal tilfredsstille krav i NS-EN 14592 for treskruer, stavdybler og bolter, og NS-EN 14545 for tømmerforbindere, eller inneha en europeisk teknisk godkjenning (ETA).
Treskruer skal være minimum stålsort 4.6. Gjengestenger skal være minimum stålsort 8.8. Stavdybler skal være i rustfritt stål NS-EN 10088 nummer 1.4404, 1.4418, 1.4435, 1.4436 eller tilsvarende. Underlagsskiver skal være som beskrevet i NS-EN 1995-1-1:2004+A1:2008+NA:2010, punkt 10.4.3 (2).
Overflatebehandlingen skal være varmforsinkning i henhold til prosess 85.342 klasse B. Skruer og muttere skal være i henhold til prosess 85.13. Innslissede plater av rustfritt stål skal være i henhold til NS-EN 10088, nummer 1.4404, 1.4418, 1.4435, 1.4436 eller tilsvarende. Innslissede plater av ikke-rustfritt stål skal varmforsinkes og pulverlakkeres i henhold til prosess 85.342 og 85.36.

c) Slisseplater skal ha avrundede hjørner og være uten skarpe kanter.

d) Hull for stavdybler i slisseplatene skal ikke ha en diameter som er større enn stavdybeldiameteren +1,0 mm.

x) Mengden måles som netto prosjektert vekt ifølge materiallister. Enhet: tonn

