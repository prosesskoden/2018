a) Omfatter, levering, montering, tilkobling og idriftsetting av elektrisk utstyr og installasjoner på bruer og ferjekaier. Innstøpningsgods for feste i betong og utsparinger i betong inngår i prosess 84. Festepunkt i stålkonstruksjon inngår i prosess 85. Fordelinger inngår i prosess 36 eller 76 og kabler inngår i prosess 36, 44 eller 76.

b) Lynvernanlegg skal tilfredsstille krav gitt i NEK EN 62305-serien.
Festeelementer (gjengestenger, skruer, mutre etc.) skal være i rustfritt stål i henhold til NS-EN ISO 3506, kvalitet A4-80. Øvrig stål skal være varmforsinket som angitt i prosess 85.342 klasse B eller rustfritt i henhold til NS-EN 10088, nummer 1.4404, 1.4435, 1.4436 eller tilsvarende. Del av varmforsinket stål som blir eksponert mot fersk mørtel, skal beskyttes mot kjemisk reaksjon og gassutvikling som angitt i prosess 84.86. Delvis innstøpt stål skal være i rustfritt stål.
Utendørs skal det benyttes UV-bestandig plast eller rustfritt stål. Bruk av andre materialer skal forelegges byggherren for uttalelse.
Innstøpingsmørtel i utsparinger og mørtel for understøp skal være som angitt i prosess 84.87.
Kapslingsgrad for elektrisk utstyr skal minst være
-  innvendig i avlukkede rom:     IP 54
-  generelt utvendig:       IP 65
-  ned mot vann og i fuktig miljø:     IP X6

c) Forbehandling, rengjøring og forvanning av betongunderlag utføres som angitt i prosess 88.2.
Montasjearbeider skal utføres slik at det ikke oppstår korrosjon i forbindelsespunkter som følge av bruk av ulike typer materialer og korrosjonsbeskyttelse.
Rustfrie gjenger skal påføres egnet voks eller emulsjon før montering.

