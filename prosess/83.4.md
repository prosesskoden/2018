a) Omfatter alle leveranser og arbeider fram til ferdig boret pel, herunder rigg, forberedende arbeider, oppstilling av borerigg, støttevæske, nedføring av borerør, uttak av masser fra borerør, opplasting og transport av utborede masser, inndreiing av borerør, meisling, eventuell sprengning og rensk av pelefot, armering, utstøping og trekking av borerør. Omfatter også supplerende grunnundersøkelser som entreprenøren finner nødvendig, bergkontrollboringer i pelefot, kjerneboringer, og logging av pel etter utstøping.
Med borede peler forstås her peler som etableres ved å dreie og/eller presse et stålrør ned i grunnen og fjerne massene inni røret på annen måte. Normalt trekkes borerøret opp igjen ved utstøping og eventuelt erstattes med et innvendig rør som forskaling.

c) Krav til avstand mellom nabopeler og krav til rekkefølge og tidsrom mellom avslutning av den ene pelen og nedføring av rør for den neste er angitt i *den spesielle beskrivelsen*.
For armering og betongarbeider gjelder NS-EN 13670+NA utførelsesklasse 3.

d) Ved avvik fra sirkulært tverrsnitt skal største og minste diameter måles inn.
Følgende toleransekrav gjelder for ferdig boret pel
-  maksimalt loddavvik er 2,0 % for vertikale peler
-  maksimalt avvik i enhver retning fra prosjektert peleakse er 4 % for skråpeler
-  maksimalt tillatt avvik fra prosjektert plassering i horisontalplanet er 150 mm

Toleranser for avvik fra prosjektert peleakse regnes/måles som definert i NS-EN 1536. Avvik skal ikke være ensidige og/eller systematiske.
Når innvendig stålrør (prosess 83.451) benyttes som innerrør/forskaling skal borerøret og innerrøret ha krumning ikke større enn at innerrøret kan monteres uten motstand fra kontakt med borerøret.

e) Det skal føres fullstendig bore- og peleprotokoll. Protokollen føres på skjema egnet for formålet, og skal generelt være i henhold til NS-EN 1536. Opplysninger angitt med (X) skal også inngå. Protokollen skal ha format og leveres/distribueres som angitt i *den spesielle beskrivelsen* eller etter avtale med byggherren.
Protokollen skal som et minimum omfatte
-  navn på ansvarlig leder av pelearbeidene
-  navn på arbeidsleder og protokollfører
-  identifikasjon av hver enkelt pel med angivelse av dato for hver delprosess
-  påvisning av kabler og ledninger
-  supplerende grunnundersøkelser
-  supplerende bergkontrollboringer
-  kjerneboringer i pelefot
-  borerørets dimensjoner, diameter, tykkelse og lengde
-  registrering av utboret masse med dybde og lagtykkelse
-  forsering av harde lag
-  kote av berggrunn for start og slutt av meisling
-  kontroll av rensket bergfot, metode og resultat
-  vannstand i borerøret
-  densitet og viskositet av støttevæske
-  armeringsmengde, hovedarmering og bøyler
-  dybler og forankringsbolter, dimensjoner og antall
-  betongkvalitet, resept og retardasjonstid
-  måling av luftinnhold og slump av fersk betong
-  tid for begynnelse og slutt av støping
-  synkning av betongoverflaten i borerør og støperør
-  pelens nøyaktige posisjon, helning og helnings retning
-  avvik under utførelsen

Protokollen skal under utførelsen til enhver tid være tilgjengelig på arbeidsstedet. Kopi av protokollen skal leveres byggherren maksimalt to arbeidsdager etter utførelse av hvert delarbeid.

