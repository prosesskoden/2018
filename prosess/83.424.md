a) Omfatter nedføring av borerøret, uttak av masser, opplasting av gravemassene, transport til mellomlager, boring gjennom harde lag og vannlensing. Omfatter også nødvendige tiltak for å hindre grunnbrudd. Bruk av støttevæske inngår i prosess 83.425 og 83.426. Borttransport av masse fra mellomlager inngår i prosess 83.43.

c) Pelene skal utføres ved hjelp av utstyr som dreier og/eller presser ned tykkveggede borerør forsynt med hardmetallkrone. Borerør skal ha egenskaper og kvalitet som sikrer at boringen kan gjennomføres til full dybde. Entreprenøren velger om boringen eventuelt skal utføres teleskopisk (større rørdiameter i øvre del av pelen) og/eller om borerøret skal etterlates i grunnen. Detaljert metodebeskrivelse forelegges byggherren før arbeidene starter.
Nedføring av borerør og uttak av masser skal foregå uten massefortrengning eller grunnbrudd. Dersom det dannes propp som har en tendens til å bli presset ned sammen med borerøret, skal denne fjernes før nedføringen fortsetter.
Dersom grunnforholdene er slik at grunnbrudd (bunnoppressing) eller innsig av masser kan oppstå i forbindelse med uttak av masser fra røret, skal en av følgende framgangsmåter benyttes:
1.  Uttak av masser og etablering av bergfot skal utføres i vannfylt rør.
2.  Uttak av masser og etablering av bergfot skal utføres i støttevæske.
3.  Borerøret skal dreies inn i berg til minst 0,2 m under laveste bergkote langs periferien før røret tømmes for løsmasser og etablering av bergfoten tar til.
4.  Ved morene eller meget fast leire over berg skal røret dreies inn i denne, og uttak av masser kan, etter avtale med byggherren, begynne før bergkontakt er oppnådd.

I *den spesielle beskrivelsen* kan det være angitt hvilke framgangsmåter som skal benyttes.
Ved tegn til grunnbrudd ved uttak av masser under vann, skal utgravingen straks stoppes og masser (pukk) fylles tilbake om nødvendig. Utgravingen kan fortsette etter at støttevæske er påfylt eller røret er dreid inn i berg eller fast morene.
Hvis det er åpnet for tørr utgraving, skal røret raskt kunne fylles med vann dersom det oppstår tendens til grunnbrudd eller inntrengning av finstoff. Den dypeste delen vil måtte utgraves under vann dersom røret ikke er dreid tilstrekkelig ned i berg slik at tetting er oppnådd.
På grunn av fare for inntrengning av løsmasser, skal det vises forsiktighet ved uttak av masser fra røret ved overgang til berg. Utpumping av bunnslam skal bare foretas når borerøret er inndreid i berg, også ved laveste bergkote.

x) Mengden måles som utført lengde fra senter av pelefot til terrengnivå. Enhet: m

