Et fastmerke er en felles benevnelse for punkter som danner grunnlag for måling. Faste punkter med kjent posisjon innenfor anleggsområdet benyttes som referansepunkter i forbindelse med landmåling og til maskinstyring. Formålet er å sikre samsvar mellom prosjektert løsning og innmålt arbeid ("som bygget"), og sammenhengende veiparseller uten sprang.

Fastmerker brukes både i planfasen og byggefasen. Punktene som etableres i planfasen bør derfor etableres med tanke på at de også skal kunne benyttes i byggefasen. I praksis kan det være vanskelig å plassere punktene fra planfasen optimalt i forhold til ønsket plassering for byggefasen, slik at entreprenøren likevel må supplere med nye punkter.

Etter at Statens kartverk justerte koordinater på stamnett- og landsnettpunkter for bedre samsvar med posisjonstjenester, ble det i 2020 åpnet for bruk av sanntids-GNSS (RTK) ved etablering av fastmerker.