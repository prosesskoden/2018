# Forord

> Håndbøkenes forord oppsummerer hvilke endringer som er gjort ved oppdateringen i 2018. En mer fullstendig oversikt finnes i vedlegget [Endringer i oppdaterte håndbøker R761 og R762, 2018](https://www.vegvesen.no/globalassets/fag/handboker/vedlegg-til-hb-r761/r761-og-r762-endringer-fra-2015-til-2018-utgaven.pdf).
>
> Prosesskoden har en lang historikk. Enkelte eldre utgaver er tilgjengelig hos Nasjonalbiblioteket og på Trafikksiden:
> * Prosesskode 1:  [1981](https://www.nb.no/items/021c7bd3ee8e14dd69a2aef1640adef6), [1994](https://www.nb.no/items/d674fac45c5476f6b44978195ed742a6), [2007 og senere](https://trafikksiden.motocross.io/informasjon/statens_vegvesen/faghandboker/R761_Prosesskode_1.html)
> * Prosesskode 2:  [1988](https://www.nb.no/items/3bd73a42031c9852118c870575c7004c), [1997](https://www.nb.no/items/2e8f13201810b952dee5963f85678346), [2007 og senere](https://trafikksiden.motocross.io/informasjon/statens_vegvesen/faghandboker/R762_Prosesskode_2.html)

Denne utgivelsen av håndbøkene R761 og R762 erstatter utgavene fra 2015.

Håndbok R761 *Prosesskode 1 – Standard beskrivelsestekster for vegkontrakter* (hovedprosess 1 til 7) er oppdatert for samkjøring og utgivelse på samme tid som oppdatert håndbok R762 *Prosesskode 2 – Standard beskrivelsestekster for bruer og kaier* (hovedprosess 8).

I de innledende kapitler er det gjort mindre omformuleringer i kapittel 4 og 7. Kapittel 9 har fått tilføyd en tabell som viser hvordan en del spesialtegn presenteres ulikt (av tekniske årsaker) i .pdf-versjon og i den elektroniske databasen for bruk i utarbeidelse av konkurransegrunnlag.

I beskrivelsestekstene er det fjernet en del henvisninger til den spesielle beskrivelsen der det ikke er nødvendig med spesiell beskrivelse, og noen steder er valgmuligheten til å prise på høyt nivå fjernet. Elektroprosessene er tilpasset håndbok N601 Elektriske arbeider og N500 Vegtunneler. For øvrig er det så langt som mulig gjort tilpasning av tekstene til håndbok N200 Vegbygging og håndbok R211 Feltundersøkelser.

**Spesielt for håndbok R761, Prosesskode 1:**

Oppdateringen gjelder bl.a. beskrivelser for ivaretakelse av ytre miljø i byggefasen og beskrivelsene for arbeidsstikning, innmåling og sluttdokumentasjon. Innenfor bergsikring er det gjort oppdateringer av tekniske krav for både tunnel og skjæring. Oppgjørsregelen for injeksjonsarbeider er endret for å samsvare bedre med oppgjøret for øvrige arbeider ved stuff. Beskrivelsene for vann- og frostsikring i tunnel er også omarbeidet. Videre er sprengningsprosessene for skjæring omarbeidet ved at nytt system for oppgjør gir en riktigere plassering av økonomisk risiko. De tekniske kravene til sprengningen er også bedre tilpasset den valgte sprengningsmetoden.

I prosesser hvor man erfaringsmessig har behov for svært detaljerte typebetegnelser og tilhørende enhetspriser, er mengderegelen tilpasset dette behovet. Der henviser man til produktlister i kap. D2 for enhetspriser på enkeltproduktene mens sum fra listen overføres tilbake til x) i prosesskoden som ett beløp. Dette gjelder prosesser for rør, kabler og elektriske armaturer i hovedprosessene 3, 4 og 7. I mengderegelen er det angitt hvordan dette skal tolkes ved endringer i mengdene.

**Spesielt for håndbok R762, Prosesskode 2:**

Foruten mindre rettinger gjennomgående i dokumentet, er omfanget tydeliggjort for noen prosesser spesielt på betong og stål.

For løsmassearbeider er mengderegelen helt omarbeidet slik at det blir større samsvar med virkelige utførte mengder, og det er lagt til prosesser for fylling inn mot korrugerte stålrør.

For enkelte peletyper av stål er kontrollklasse justert, og det er åpnet for at supplerende grunnundersøkelser avregnet som rundsum, kan bestå av ordinær peling. Ved bruk av undervannsstøp i peler og rørspunt, er det innført krav om prøveblanding med prøvestøp, og kravene til støpeprosedyre er justert. Det er også satt strengere krav til kontroll av renhet av borehull, og for borede peler er det innført en egen prosess for rensk av pelefot. For boring av stålrørspeler er det innført krav til borekrona da dette til tider har vært et sårt punkt. Krav til kjerneprøver i pelefot er spesifisert bedre, og krav til utførelse ved nedføring av borerør for borede peler er justert. Temperaturkravet for montering av stålkjernepeler er rettet opp fra minimum 10 °C til minimum minus 10 °C. Da det ikke skal brukes selvborende injeksjonsstag med forankring i berg som peler i Statens vegvesen, er henvisninger til noen standarder i denne prosessen bevisst utelatt.

Prosess for oppskummet trekantprofil som vist på brudetaljer for overgangsplate og asfaltmembran mellom overgangsplate og opplegg, er innarbeidet. Internrapport 1731 er erstattet med ny Statens vegvesens rapport 388 Sikring av overdekning for armering. Når det gjelder sement, er henvisninger til spesifikke produkter tatt ut og erstattet av en godkjenningsordning. Dette påvirker også betongspesifikasjonene. Målemetoden for kismineraler og kravet til motstand mot knusing i tilslag er justert. Det godtas at ekstra flygeaske tilsettes på blandeverk, men ikke at det tilsettes ekstra slagg. For lavvarmebetong er det satt krav til dokumentasjon av temperaturøkning. Miljøkrav er innført for SV-Standardbetong som ikke er selvkomprimerende eller har behov for tidligfasthet. I likhet med for peler, er det innført krav om prøvestøp for undervannsstøp. Istedenfor krav til spesielle isoleringsmatter (som herdetiltak) er det nå innført et krav til varmegjennomgangskoeffisient. Spesielt for skråkabelbruer er det innført en prosess for rustfritt stålrør under innstøpningsgods. 

For stål er kravet til karbonekvivalent utover standardens krav fjernet.

Krav til membraner er endret som følge av at håndbok R510 Vann- og frostsikring har gått ut og for fuktisolering type A3-2 er det nå kun helsveising som aksepteres. Det er innført en prosess for membran for korrugerte stålrør. Mengderegelen for rekkverk er justert, og prosessen for rekkverksdetaljer er omarbeidet helt. Prosessen for montering av maskiner er justert slik at den ikke omfatter levering.

Stillaser for vedlikehold er nå igjen en del av prosesskoden, og vedlikehold av rekkverk er noe justert. Blant annet er det fjernet prosesser som ikke skal benyttes.

I hele prosesskode 2 er mengderegler gått gjennom blant annet slik at det nå er tydeligere om mengden skal være prosjektert eller utført og tekst som er ivaretatt i kontraktsbestemmelsene er tatt ut. 

Som grunnlag for senere oppdateringer, er det ønskelig at erfaringer og opplysninger av betydning sendes til Vegdirektoratet gjennom de elektroniske postkassene:
* For håndbok R761: R761@vegvesen.no
* For håndbok R762: R762@vegvesen.no
 
 
 
Statens vegvesen, Vegdirektoratet,
Oslo, juni 2018
 
 
 
Ansvarlig avdeling:  Vegavdelingen, seksjon for Prosjekt og kontrakt
